<h2>श्री हनुमान चालीसा</h2>

<p>
श्रीगुरु चरन सरोज रज, निज मनु मुकुरु सुधारि।<br>
बरनउँ रघुबर बिमल जसु, जो दायकु फल चारि॥
</p>

<p>
बुद्धिहीन तनु जानिके, सुमिरौं पवन-कुमार।<br>
बल बुद्धि विद्या देहु मोहि, हरहु कलेश विकार॥
</p>

<p>
जय हनुमान ज्ञान गुन सागर।<br>
जय कपीस तिहुँ लोक उजागर॥
</p>

<p>
राम दूत अतुलित बल धामा।<br>
अंजनि-पुत्र पवनसुत नामा॥
</p>

<p>
महाबीर बिक्रम बजरंगी।<br>
कुमति निवार सुमति के संगी॥
</p>

<p>
कंचन बरन बिराज सुबेसा।<br>
कानन कुंडल कुंचित केसा॥
</p>

<p>
हाथ बज्र औ ध्वजा बिराजे।<br>
काँधे मूँज जनेऊ साजे॥
</p>

<p>
संकर सुवन केसरी नंदन।<br>
तेज प्रताप महा जग वंदन॥
</p>

<p>
विद्यावान गुनी अति चातुर।<br>
राम काज करिबे को आतुर॥
</p>

<p>
प्रभु चरित्र सुनिबे को रसिया।<br>
राम लखन सीता मन बसिया॥
</p>
<p>
सूक्ष्म रूप धरि सियहिं दिखावा।<br>
विकट रूप धरि लंक जरावा॥
</p>

<p>
भीम रूप धरि असुर सँहारे।<br>
रामचंद्र के काज सँवारे॥
</p>

<p>
लाय सजीवन लखन जियाए।<br>
श्री रघुबीर हरषि उर लाए॥
</p>

<p>
रघुपति कीन्ही बहुत बड़ाई।<br>
तुम मम प्रिय भरतहि सम भाई॥
</p>

<p>
सहस बदन तुम्हरो जस गावैं।<br>
अस कहि श्रीपति कंठ लगावैं॥
</p>

<p>
सनकादिक ब्रह्मादि मुनीसा।<br>
नारद सारद सहित अहीसा॥
</p>

<p>
जम कुबेर दिगपाल जहाँ ते।<br>
कवि कोविद कहि सके कहाँ ते॥
</p>

<p>
तुम उपकार सुग्रीवहिं कीन्हा।<br>
राम मिलाय राज पद दीन्हा॥
</p>

<p>
तुम्हरो मंत्र विभीषण माना।<br>
लंकेश्वर भए सब जग जाना॥
</p>

<p>
युग सहस्र योजन पर भानू।<br>
लील्यो ताहि मधुर फल जानू॥
</p>

<p>
प्रभु मुद्रिका मेलि मुख माही।<br>
जलधि लांघि गये अचरज नाही॥
</p>

<p>
दुर्गम काज जगत के जेते।<br>
सुगम अनुग्रह तुम्हरे तेते॥
</p>

<p>
राम दुआरे तुम रखवारे।<br>
होत न आज्ञा बिनु पैसारे॥
</p>
<p>
सब सुख लहै तुम्हारी सरना।<br>
तुम रक्षक काहू को डरना॥
</p>

<p>
आपन तेज सम्हारो आपै।<br>
तीनों लोक हाँक ते काँपै॥
</p>

<p>
भूत पिशाच निकट नहिं आवै।<br>
महाबीर जब नाम सुनावै॥
</p>

<p>
नासै रोग हरै सब पीरा।<br>
जपत निरंतर हनुमत बीरा॥
</p>

<p>
संकट ते हनुमान छुड़ावै।<br>
मन क्रम वचन ध्यान जो लावै॥
</p>

<p>
सब पर राम तपस्वी राजा।<br>
तिनके काज सकल तुम साजा॥
</p>

<p>
और मनोरथ जो कोई लावै।<br>
सोई अमित जीवन फल पावै॥
</p>
<p>
चारों युग परताप तुम्हारा।<br>
है प्रसिद्ध जगत उजियारा॥
</p>

<p>
साधु संत के तुम रखवारे।<br>
असुर निकंदन राम दुलारे॥
</p>

<p>
अष्ट सिद्धि नौ निधि के दाता।<br>
अस वर दीन्ह जानकी माता॥
</p>

<p>
राम रसायन तुम्हरे पासा।<br>
सदा रहो रघुपति के दासा॥
</p>

<p>
तुम्हरे भजन राम को पावै।<br>
जनम जनम के दुख बिसरावै॥
</p>

<p>
अंत काल रघुबर पुर जाई।<br>
जहाँ जन्म हरि भक्त कहाई॥
</p>
<p>
और देवता चित्त न धरई।<br>
हनुमत सेई सर्व सुख करई॥
</p>
<p>
संकट कटै मिटै सब पीरा।<br>
जो सुमिरै हनुमत बलबीरा॥
</p>

<p>
जय जय जय हनुमान गोसाईं।<br>
कृपा करहु गुरुदेव की नाईं॥
</p>

<p>
जो शत बार पाठ कर कोई।<br>
छूटहि बंदि महा सुख होई॥
</p>

<p>
जो यह पढ़ै हनुमान चालीसा।<br>
होय सिद्धि साखी गौरीसा॥
</p>

<p>
तुलसीदास सदा हरि चेरा।<br>
कीजै नाथ हृदय महँ डेरा॥
</p>
<p>
पवन तनय संकट हरन।<br>
मंगल मूरति रूप।<br>
राम लखन सीता सहित।<br>
हृदय बसहु सुर भूप॥
</p>
